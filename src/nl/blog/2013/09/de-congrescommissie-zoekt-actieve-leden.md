---
title: 'De congrescommissie zoekt actieve leden'
date: 2013-09-18
author: Vasilis van Gemert
categories:
  - Commissies
  - Congres
  - Leden
  - Vereniging
---

Het Fronteerscongres is een van de allertofste en meest opvallende dingen die Fronteers doet. Het wordt elk jaar bezocht door enkele honderden internationale bezoekers en het wordt geroemd om de hoge kwaliteit van de sprekers (en de relaxte ambiance!). Het organiseren van dit congres wordt gedaan door een kleine groep zeer gedreven vrijwilligers, die hier enorm veel tijd insteken. Niet iedereen heeft hier elk jaar de tijd voor, en dus ook dit jaar zijn er weer een paar leden die de congrescommissie gaan verlaten. We zijn dus weer op zoek naar nieuwe leden voor deze commissie.

Lid zijn van de congrescommissie is geen luizenbaantje, helaas. De handen moeten uit de mouwen. Er moet een selectie van (internationale) sprekers gemaakt worden, deze mensen moeten stuk voor stuk uitgenodigd (en overtuigd) worden, ze moeten gehuisvest worden, ze moeten hierheen gevlogen worden (met hun moeder, als ze daar om vragen), ze moeten vertroeteld worden en gestimuleerd om een absolute top-presentatie te geven. Er moet een zaal geregeld worden met zachte stoelen, betrouwbare Wifi, met een goede lunch, met een goede technische dienst, met voldoende WC's en meer dan genoeg te drinken. Er moeten badges ontworpen worden, en T-shirts, en goodies, en banners, en een site wellicht! Er moet een sprekersdiner georganiseerd worden, en een pre-party, en een tussen-party, en eventueel een after-party. De kaartverkoop moet geregeld worden, de financiën moeten op orde zijn, er moeten mails en tweets beantwoord worden van bezoekers, sprekers, mensen die geen kaartje hebben, mensen die een kaartje overhebben, sponsoren en blije fans. De website moet gevuld worden met relevante informatie voor zowel lokale als internationale bezoekers. Er moeten vrijwilligers gevonden worden zodat alles tijdens het congres zelf op rolletjes loopt. En alsof dat niet genoeg is, er moeten naast het congres óók nog een paar workshops geregeld worden, wat neerkomt op een herhaling van het bovenstaande. Bovendien zit het Fronteersbestuur continu in je nek te hijgen. Dit is veel werk. En nog niet eens alles wat er gedaan moet worden.

Hopelijk haken sommigen door deze opsomming af, en dat is ook de bedoeling. Het is namelijk écht veel werk, en we willen graag voorkomen dat je je daar op verkijkt. Hoeveel werk het precies is is natuurlijk lastig te zeggen. In december zal het natuurlijk rustiger zijn dan in de weken voor het congres. Hou er rekening mee dat je veel van je vrije tijd gaat besteden aan de mooie taak van het organiseren van een topcongres.

Mocht bovenstaande, incomplete, opsomming van taken je juist aanspreken, en mocht je graag, het liefst meerdere jaren, mee willen werken aan een van dé nerd-happenings van Nederland, meld je dan via onderstaand formulier aan als commisielid. Met een motivatie, met [de werkzaamheden die je graag zou willen doen](/congres/2013/colophon). Je gaat dan wellicht deel uitmaken van een bijzonder toffe, goed geoliede, ervaren commissie, en je kunt dan rekenen op de ondersteuning van (oud) leden. Maar onthoud, het is absoluut een eervolle taak, een heel erg leuk om te doen, en een groot feest, maar het is ook écht heel veel werk.

Als je nog vragen hebt hierover, neem dan contact op met een van de [huidige leden van de commissie](/congres/2013/colophon). Je kan hun contactgegevens gewoon vinden op het internet! Ze zijn ook vaak te vinden op het [IRC kanaal van Fronteers](http://webchat.freenode.net/?channels=fronteers) en ze lopen natuurlijk rond op het congres zelf. Jezelf aanmelden kan tot 21 oktober. Eind oktober, begin november krijg je dan te horen of je je volgend jaar uit de naad mag werken voor de volgende editie van dit prachtige evenement.
