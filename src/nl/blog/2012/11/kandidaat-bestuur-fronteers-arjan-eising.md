---
title: 'Kandidaat bestuur Fronteers: Arjan Eising'
date: 2012-11-14
author: Arjan Eising
categories:
  - Vereniging
---

Volgende week donderdag vindt de [jaarlijkse ALV](/blog/2012/10/kom-naar-de-algemene-ledenvergadering-2012) van Fronteers plaats (je kunt je nog [aanmelden](/vereniging/bestuur#formulier-1)). Een van de onderdelen tijdens de ALV is de bestuursverkiezing. Dit jaar zijn er vier kandidaten voor het nieuwe bestuur, twee zittende bestuursleden en twee nieuwe leden. In de komende dagen stellen zij zich alle vier aan je voor. Vandaag:

# Arjan Eising

De meeste mensen zullen mij kennen als die rare meneer die de bijeenkomsten inleidt. Mijn naam is Arjan Eising, reeds vijf jaar bestuurslid van Fronteers. Ik treed af, maar ben ook verkiesbaar om opnieuw in het bestuur zetel te nemen.

Enkele punten zijn reeds genoemd om het bestuur (en dus de vereniging) te verbeteren. Denk aan de contacten met het onderwijs en andere vakgebieden verbeteren. Mijn puntjes om daar aan toe te voegen zijn het meer waarde geven aan het lidmaatschap. Denk aan:

- hoge kwaliteit workshops organiseren, eventueel met internationale workshopleiders;
- leuke, nieuwe activiteiten gericht op leden, die je verder laten kijken dan de websites waar je normaal doordeweeks aan werkt;
- toffe, bedrukte merchandise en vakgerelateerde boeken die je voor een gereduceerd tarief kunt kopen als je lid bent van Fronteers.

… zonder uiteraard de huidige [voordelen voor het lidmaatschap](/vereniging/lidmaatschap) uit het oog te verliezen.

De doelstelling van de vereniging is "de professionalisering van het beroep front-end web development. Daarbij streven wij naar erkenning, verbetering en ondersteuning van de (positie van) Nederlandstalige front-end webontwikkelaars." Het huidige bestuur, waaronder ikzelf, heeft op veel vlakken bijgedragen hieraan. Denk aan: het congres, de reeds gegeven workshops en de onderwijscommissie.

Echter, er is nog veel te doen. Ik denk dat Fronteers een actieve rol kan spelen in de communicatie over webrichtlijnen naar niet-front-end developers toe. Daarnaast moet het de banden met verenigingen voor gerelateerde vakgebieden sterk verbeteren. Ook is het voorlichten en inspireren van opdrachtgevers, werkgevers en potentiëel toekomstige front-end developers—over de toenemende leukheid en belangrijkheid van ons beroep—iets wat nu nog ondergesneeuwd is.

Initiatief nemen is daarbij sleutel. De afgelopen jaren heb ik me actief ingezet om nieuwe activiteiten en commissies te ontplooien, denk aan de recentere LustrumCie en de AciviteitenCie. De trend wil ik zeker voortzetten, samen met de rest van het bestuur en de vrijwilligers. De ontplooiing van de Belgische tak van de vereniging is ook iets wat op mijn agenda staat, en waar ik een adviserende rol in kan nemen. Dit onder andere vanwege de opgedane ervaring bij de oprichting van de Nederlandse vereniging. Daarnaast zou ik, als de positie vrijkomt, de rol van secretaris op me willen nemen; een onmisbare rol in een bestuur.

Ik hoop op je stem te mogen rekenen volgende week donderdag, 22 november. Laten we van Fronteers een nog mooiere, interessantere, leuke, inspirerende vereniging maken! Mocht je verhinderd zijn, dan kun je een stem laten uitbrengen door een bevriend Fronteerslid dat wel aanwezig zal zijn.
