---
title: 'Kandidaat bestuur Fronteers: Matijs Brinkhuis'
date: 2012-11-20
author: Matijs Brinkhuis
categories:
  - Vereniging
---

Aanstaande donderdag vindt de [jaarlijkse ALV](/blog/2012/10/kom-naar-de-algemene-ledenvergadering-2012) van Fronteers plaats (je kunt je nog [aanmelden](/vereniging/bestuur#formulier-1)). Een van de onderdelen tijdens de ALV is de bestuursverkiezing. Dit jaar zijn er vier kandidaten voor het nieuwe bestuur, twee zittende bestuursleden en twee nieuwe leden. Na [Roy Tomeij](/blog/2012/11/kandidaat-bestuur-roy-tomeij), [Vasilis van Gemert](/blog/2012/11/kandidaat-bestuur-fronteers-vasilis-van-gemert) en [Arjan Eising](/blog/2012/11/kandidaat-bestuur-fronteers-arjan-eising) is het vandaag de beurt aan:

# Matijs Brinkhuis

Hallo, ik ben Matijs, freelance front-end developer, 38 Lentes **kuch** jong en sinds begin augustus van dit jaar woonachtig in het bruisende en altijd zonnige Brighton in Engeland. Na drie jaar actief te zijn geweest als algemeen bestuurslid vind ik het tijd voor een wat actievere rol, maar hiervoor moet ik wel eerst herkozen worden. Vandaar deze (hopelijk korte) introductiepost voor de mensen die me nog niet kennen.

Naast mijn rol in het bestuur van Fronteers ben ik voorzitter van de recentelijk van naam veranderde Commissie Workshops. Aangezien het eindelijk lukt om de taken rond het organiseren van een workshop binnen de commissie te delegeren heb ik aangeboden voor het komend jaar het penningmeesterschap van Fronteers over te nemen van Krijn. Dit gaf nieuwe betekenis aan de uitdrukking “als een kind zo blij” geloof ik…

Begin augustus ben ik zoals gezegd voor onbepaalde tijd verhuisd naar Brighton in Engeland. Met de technologiën die ons vandaag de dag ter beschikking staan, (het internet in het bijzonder, misschien kent u het) denk ik dat het geen probleem zal zijn om het penningmeesterschap vanuit Engeland te bestieren.

Naast het Fronteers penningmeesterschap blijf ik voorzitter van de Commissie Workshops en zal die commissie ook binnen het bestuur blijven vertegenwoordigen.

Verder ben ik het met Roy eens dat sommige dingen binnen Fronteers, zeker nu we over de [500 leden](/blog/2012/11/500-leden) zitten, efficiënter zouden kunnen. In de rol van penningmeester zou ik me daar sterk voor willen maken.

Tot slot ben ik begin deze week aangehaakt bij de [congres commissie](/vereniging/commissies/congres) om hier naast mijn commissietaken ook het bestuur te vertegenwoordigen.
