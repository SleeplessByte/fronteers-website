---
title: 'Kandidaat bestuur Fronteers: Vasilis van Gemert'
date: 2012-11-12
author: Bestuur
categories:
  - Vereniging
---

Over anderhalve week vindt de [jaarlijkse ALV](/blog/2012/10/kom-naar-de-algemene-ledenvergadering-2012) van Fronteers plaats (je kunt je nog [aanmelden](/vereniging/bestuur#formulier-1)). Een van de onderdelen tijdens de ALV is de bestuursverkiezing. Dit jaar zijn er vier kandidaten voor het nieuwe bestuur, twee zittende bestuursleden en twee nieuwe leden. In de komende dagen stellen zij zich alle vier aan je voor. Na [Roy Tomeij](/blog/2012/11/kandidaat-bestuur-roy-tomeij) is het nu de beurt aan:

# Vasilis van Gemert

## Belangrijk: onderwijs en samenwerking

Als bestuurslid van Fronteers ga ik me hard maken voor twee dingen: onderwijs en samenwerking. Ik ga me met de hulp van goede docenten inzetten voor een verbetering van het (hoger) beroepsonderwijs in Nederland. Naast goede afgestudeerde frontenders wil ik over een paar jaar afgestudeerde designers met relevante kennis van het web kunnen aannemen.

Naar mijn mening is Fronteers nogal in zichzelf gekeerd. Ik ga er voor zorgen dat we intensiever gaan samenwerken met andere beroepsorganisaties. Aan de ene kant omdat het goed is om te leren van andere professionals, om eens te zien hoe zij dingen doen. Aan de andere kant ben ik er van overtuigd dat veel vakgebieden enorm veel profijt kunnen hebben van de unieke kennis die wij bezitten. Ik heb inmiddels gezien dat een samenwerking tussen briljante techneuten en topdesigners kan zorgen voor prachtige nieuwe inzichten. Ik wil meer van die toffe shit.

Ik ga dit allemaal natuurlijk niet zelf doen. Daar ben ik veel te lui voor. Bovendien moeten bestuursleden meer gaan delegeren. Dus, als je mee wilt denken over het beroepsonderwijs in Nederland, of als je fantastische ideeën hebt over goede manieren van samenwerken, stem dan op 22 november (ook) op mij.

## Trivia

Naast deze écht belangrijke zaken lijkt het me ook wel goed als er iemand in het bestuur zit die bij een groot bureau werkt. Het bestuur zou een afspiegeling moeten zijn van de beroepsgroep, lijkt me. Volgend jaar dus graag wat vrouwen er bij en mensen die aan één enkel product werken.

Mijn naam is overigens Vasilis van Gemert, en ik ben principal frontend developer bij Mirabeau, waar ik werk voor klanten als ING en KLM (onder veel meer). Sinds de oprichting van Fronteers ben ik betrokken bij de organisatie waar ik me onder andere een paar jaar bemoeid heb met het congres. Ik schrijf met enige regelmaat voor verschillende (web)magazines, ik ben gastdocent aan de HvA en ik geef graag mijn mening.
