---
title: 'Fronteers 2012: de laatste sprekers'
date: 2012-09-14
author: Edwin Martin
categories:
  - Congres
---

Met nog zo'n drie weken te gaan kunnen we vandaag de laatste sprekers voor Fronteers 2012 aankondigen: Peter-Paul Koch, Stephen Hay, Jeroen Wijering en Alex Russell.

_[Peter-Paul Koch](http://quirksmode.org/about/)_ heeft als de man achter Quirksmode.org en oprichter van Fronteers eigenlijk geen introductie meer nodig. Zijn compatibiliteitstabellen hebben al heel wat ontwikkelaars geholpen bij het doorgronden van browser quirks. De afgelopen jaren heeft Peter-Paul zich verdiept in de (on)mogelijkheden van mobiele browsers.

_[Stephen Hay](http://www.the-haystack.com/about/)_, ook wel bekend als “Captain Flexbox”, heeft de afgelopen jaren het congres steeds weer verrast, met onder andere talks over geavanceerde CSS en responsive webdesign. Dit jaar zal dat niet anders zijn.

_[Jeroen Wijering](http://www.whoisjw.tv/jeroen-wijering/)_ is de maker van de bekende [JW Player](http://www.longtailvideo.com/players/). Zelfs YouTube heeft nog een tijd deze speler gebruikt. Jeroen heeft niet stilgezeten en is de speler blijven doorontwikkelen tot de uitgebreide speler die het nu is. Jeroen zal spreken over HTML5-video en ondertitels.

_[Alex Russell](http://infrequently.org/)_ is een van de Chrome-ontwikkelaars en werkt mee aan de laatste JavaScript-specificatie. Alex spreekt dit jaar op Fronteers onder de titel “What the legacy web is keeping from us (and why it's not any more)”.

Er zijn nog enkele kaartjes over voor de [workshop Visual Design 101 for Web Developers door Mark Boulton](/congres/2012/workshops/visual-design-101-for-web-developers-mark-boulton). De workshop richt zich specifiek op ontwikkelaars die meer willen leren over web design. Het is zelfs nog mogelijk om een combikaartje workshop plus Fronteers 2012 te kopen.

Voor wie nog geen kaartje heeft is er nog een allerlaatste kans. Op 22 september om 12:00 CET verkopen we de tien laatste kaartjes. Hou [@fronteersConf](https://twitter.com/fronteersConf) goed in de gaten.

De drukpersen draaien, de goodies zijn onderweg en de aanmeldingen van sprekers voor de [Jam Sessies](/congres/2012/jam-session) stromen binnen. Ofwel: de laatste voorbereidingen voor Fronteers 2012 zijn in volle gang.

Tot over drie weken!
