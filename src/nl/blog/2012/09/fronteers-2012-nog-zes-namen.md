---
title: 'Fronteers 2012: nog zes namen'
date: 2012-09-03
author: Edwin Martin
categories:
  - Congres
---

Met trots kunnen we vandaag nog een paar namen aankondigen: Mark Boulton, Peter Nederlof en Alex Graul komen een presentatie geven. Naast deze sprekers komt er ook een accessibility-panel met Bram Duvigneau, Bor Verkroost en Antoine Hegeman.

Op de [lijst met sprekers](/congres/2012/speakers) die tot nu toe zijn aangekondigd had je ze al kunnen zien staan: Addy Osmani, Anne van Kesteren, David DeSandro, Marcin Wichary, Mathias Bynens, Lea Verou, Phil Hawksworth en Rebecca Murphey.

Hier voegen we dus de volgende zes namen aan toe:

_[Mark Boulton](http://www.markboulton.co.uk/)_ runt een kleine ontwerpstudio en heeft veel ervaring met veeleisende websites. Hij houdt zich bezig op het snijvlak van front-end en vormgeving. Hoe kun je vormgeving makkelijk toepasbaar maken voor ontwikkelaars? Mark geeft op de woensdag voor het congres ook een [workshop](/congres/2012/workshops/visual-design-101-for-web-developers-mark-boulton).

_[Peter Nederlof](http://peterned.home.xs4all.nl/)_ is een front-end ontwikkelaar pur sang, die _iedereen_ wel kent van `[csshover](http://peterned.home.xs4all.nl/csshover.html)`. Hij is altijd in de weer met de laatste technieken, of het nu gaat om een 3D-engine in canvas of een CSS matrix-generator. Eindelijk hebben we hem zover gekregen om ook het podium in Tuschinski te betreden.

_[Alex Graul](http://www.sho.ch/)_ is gespecialiseerd in gegevensvisualisatie. Hoe breng je gegevens over zonder dat het saai wordt? Alex is ook mede-ontwikkelaar van [Miso](http://misoproject.com/), een open source toolkit om gemakkelijk interactieve verhalen en gegevensvisualisaties te maken.

Tijdens het accessibility-panel gaan _[Bram Duvigneau](https://twitter.com/bramduvigneau)_, _[Bor Verkroost](http://www.eborfoundation.com/)_ en _Antoine Hegeman_, ervaringsdeskundigen op het gebied van de (on)toegankelijkheid van het web, ons aan de hand van praktijkvoorbeelden een beeld schetsen van de valkuilen die zij op het web tegenkomen. Dit jaar dus geen presentatie over hoe het _zou moeten_ in theorie, maar hoe het op dit moment _is_ in de praktijk. De moderator is Chris Heilmann.

De kaartverkoop voor Fronteers 2012 is inmiddels gesloten, maar er zijn nog enkele kaartjes achtergehouden. Op 22 september om 12:00 CET verkopen we de 10 allerlaatste kaartjes. Wees er dus snel bij.

En of je nu naar het congres komt of niet, er zijn in ieder geval nog wel kaarten voor de workshop _Visual Design 101 for Web Developers_ door Mark Boulton. Alle grondbeginselen van een goed ontwerp komen aan bod. [Meer informatie en kaartverkoop](/congres/2012/workshops/visual-design-101-for-web-developers-mark-boulton). Via deze weg kun je nu ook nog toegang krijgen tot het congres zelf.

We hebben nog een maand en een hoop voorbereidingen te gaan, maar we hebben er weer zin in!
