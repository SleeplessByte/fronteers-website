---
title: 'Fronteers 2012: de volgende vier sprekers'
date: 2012-06-14
author: Charis Rooda
categories:
  - Congres
---

Nooit eerder verkochten we onze kaarten zo snel. En met nog een kleine 4 maanden voor de boeg, hopen we er dit jaar eerder doorheen te zijn dan ooit tevoren. Mocht je nog twijfelen, wacht dan niet te lang, want we willen je niet teleurstellen. Vandaag kunnen we weer vier sprekers onthullen waar we erg trots op zijn.

Hollands trots _[Anne van Kesteren](http://annevankesteren.nl/)_ werkt voor Opera Software en houdt zich bezig met standaardisatie. Daarnaast zet hij zich in voor meer openheid én meer privacy, maar wel in de juiste verhoudingen.

De tweede is front-end developer _[David DeSandro](http://desandro.com/)_. Hij heeft een passie voor het vinden van nieuwe, creatieve oplossingen. Resultaten hiervan zijn de grafische en technische meesterwerkjes [Masonry](http://masonry.desandro.com/) en [Isotope](http://isotope.metafizzy.co/). Na drie jaar nclud begint hij binnenkort voor Twitter. Spannend!

Wat betreft Twitter followers kan David wel een beetje jaloers zijn op _[Addy Osmani](http://addyosmani.com/)_. Van de 4 sprekers die we vandaag bekendmaken heeft hij er de meeste, ruim 24.000. Hij werkt voor Google als Developer Programs Engineer, is lid van het jQuery team en draagt bij aan Modernizr. Hij typt graag JavaScript, maar heeft ook plezier in schrijven over hoe we het web beter kunnen maken.

_[Phil Hawksworth](http://hawksworx.com/)_ werkt als technical director voor R/GA in Londen. Hij focust zich op de technische architectuur, maar waagt zich in de avonduurtjes aan het zelf tikken van code in de vorm van kleine experimentele projectjes. We hopen dat hij in ruil voor een kop koffie van onze barista’s zijn slechte dance moves wil laten zien.

De helft van al onze sprekers van dit jaar zijn [nu bekend](/congres/2012/speakers). Zoals gezegd; wacht niet te lang met [het aanschaffen van je kaartje](/congres/2012/tickets)!
