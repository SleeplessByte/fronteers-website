---
title: 'Ledenraadpleging: wat te doen met ons geld?'
date: 2016-09-28
author: Bestuur
categories:
  - Vereniging
---

"Zouden we onze vrijwilligers moeten betalen?"
"Zijn het dan nog wel vrijwilligers?"

"Wat nou als we ze niet direct betalen, maar met verenigingsgeld een donatie aan een goed doel doen dat zij mogen uitkiezen?"
"Maar gaan de niet-vrijwilligende leden wel blij zijn dat hun contributie _zo_ wordt uitgegeven?"

"Misschien moeten we het congres veel goedkoper maken voor leden?"
"Wordt dan niet _iedereen_ lid, alleen voor de congreskorting?"

Je merkt het, wij - het bestuur - weten het niet; of tenminste, we zijn (nog) niet eensgezind. Maar we hebben wel het idee dat we onze inkomsten nuttiger moeten gebruiken dan jaar na jaar onze reserves verder opvullen. We hebben minimaal 1 idee waar we met z'n allen positief over zijn (meer budget beschikbaar stellen voor onze bijeenkomsten, om ze naar een hoger segment te laten doorgroeien, met hopelijk _ook_ minder tijd en regelwerk gemoeid met de organisatie ervan). Maar een aantal van de andere ideeën die we hebben zijn dusdanig radicaal dat we daar eerst toestemming aan de ALV voor zouden moeten vragen. Ter voorbereiding daarvan, en in de hoop dat discussie hier ons gaat helpen tot consensus te komen, willen we graag wat mogelijke concepten met jullie delen, en horen wat _jullie_ er van vinden.

Allereerst dus dat betalen van onze vrijwilligers. _Zonder_ vrijwilligers zou de vereniging nergens zijn. We proberen ze ieder jaar te bedanken met een leuk zeiluitje, en af en toe nog eens iets extras, maar niet iedereen is in de gelegenheid mee te gaan zeilen, en er zitten vrijwilligers tussen die _zo_ veel doen dat je ze als dank iedere maand wel op een luxe cruise wil sturen. De uren die ze erin steken is elk financieel gebaar meer dan waard. Maar het voelt (in ieder geval voor sommige bestuursleden) ook erg krom. Vrijwilligen doe je omdat de vereniging je aan het hart gaat, omdat de contacten met mede-front-enders super leuk en waardevol zijn, etc - niet omdat je er voor betaald wordt.

Aan de andere kant, als je er voor betaald wordt, dan ben je misschien wat sneller geneigd om ook wat meer van de minder leuke klusjes op te pakken, en dan kan je misschien wat meer erop worden aangesproken als je iets niet doet waarvan je beloofd had dat je het zou gaan doen. Maar kom op zeg, je wil toch geen halve werknemer van de vereniging worden?! (En dan hebben we het nog niets eens over "Wie bepaalt wie genoeg doet voor zo'n beloning?" en hoe scheef dit alles kan overkomen op vrijwilligers uit het verleden, zoder wie we onze huidige luxe positie nooit zouden hebben bereikt.)

We kunnen ook op andere manieren onze vrijwilligers bedanken. Laten we ze op cursussen sturen die ze helpen met het uitvoeren van hun taken voor de vereniging. De congrescommissie is zo [eerder dit jaar naar ConfConf gegaan](/blog/2016/05/fronteers-ging-naar-confconf). Dat is iig een concept waar we met z'n allen achter staan. Maar meer van dat soort geschikte en nuttige gelegenheden lijken niet direct voor het oprapen te liggen. Moeten we desondanks daar al onze energie in gaan steken, en dat luider en breder bekend maken onder onze vrijwilligers?

Of toch die donaties aan een goed doel?

_Waarom willen we uberhaupt iets op dit gebied?_ De vereniging doet het op financieel gebied goed. _Te_ goed! De meeste van onze activiteiten zijn zelfbedruipend, de weinige echte kosten die we hebben worden ruimschoots gedragen door onze lidmaatschapsinkomsten, en daar bovenop stroomt het geld binnen via onze vacaturebank. In 2012 [hebben we besloten](/blog/2012/11/financien-en-reserves-van-fronteers) onze inkomsten te gebruiken om een aantal reserves op te bouwen om de continuïteit van de vereniging op de langere termijn te kunnen garanderen, maar daar beginnen we zo stilletjes aan ook wel aan te komen. Bovendien lopen we gevaar belasting te moeten gaan betalen door te veel inkomsten en te weinig uitgaven, en we zouden nalatig zijn als we niet proberen dat geld te besteden aan iets dat beter bij de missie van Fronteers past, waarbij het onze vrijwilligers zijn die helpen die missie tot uitvoering te brengen.

Aan de andere kant, dit is dus wel verenigingsgeld, dus we kunnen ook proberen alle leden van de vereniging zo veel mogelijk baat te laten hebben bij ons huidige overschot aan inkomsten, door de kosten van zowel congres als workshops naar beneden bij te stellen.

De reden dat we in het verleden huiverig zijn geweest om dit te doen, is dat de korting die je op congres en workshops krijgt nu al groter is dan de contributie. Het is op dit moment nog niet echt de moeite waard om even snel lid te worden om deel te gaan nemen aan een activiteit, maar als de korting nog groter wordt, dan gaat dat veranderen, en onze vrijwilligers die de communicatie over deze activiteiten afhandelen hebben nu vaak al hun handen vol met after-the-fact pogingen tot dat soort acties (waarbij overal uitgespelde voorwaarden over de spelregels die we daarbij hanteren gewoon niet worden gelezen). En weet je, de tijd van die vrijwilligers, die is ons toch wel erg veel waard...

Misschien dan maar de inkomsten uit de vacaturebank gebruiken om het congres en de workshops te 'sponsoren' en ze voor iedereen - inclusief niet-leden - goedkoper te maken?

_Moet het lidmaatschapsgeld dan niet gewoon omlaag?_ Tja, we zullen dat dit jaar wederom voorleggen aan de ALV, zoals we om de paar jaar doen, maar de verwachting is dat de ALV voorstander zal zijn van het handhaven van het huidige niveau, met de redenering dat een minimale drempel van dit niveau zin heeft om een lidmaatschap iets te laten zijn dat alleen wordt overwogen door mensen die serieus bezig zijn met front-end, en specifiek de meerwaarde van het bestaan van Fronteers zien.
