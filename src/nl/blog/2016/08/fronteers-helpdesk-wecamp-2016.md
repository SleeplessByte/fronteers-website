---
title: 'Fronteers-(eiland)helpdesk gezocht'
date: 2016-08-12
author: Thomas van Zuijlen
categories:
  - Bijeenkomsten
  - Vereniging
---

Deze zomer combineert Fronteers twee favoriete front-end-activiteiten, namelijk "mooie dingen maken" en "een eiland-uitstapje maken", in "een eiland-uitstapje maken om mooie dingen te maken". Fronteersleden die het leuk vinden om een dag of twee deel te nemen aan _WeCamp 2016_, sturen we namelijk naar het uitverkochte WeCamp-eiland in het Veluwemeer.

![Luchtfoto van het WeCamp-eiland in het Veluwemeer](/_img/blog/2016/wecamp-wider-full.jpg)

Van _23 tot en met 27 augustus_ verblijven vijf teams van vijf personen op het eiland om webapplicaties te bedenken, te bouwen en te presenteren, onder begeleiding van coaches. Een snelkookpan voor web-productontwikkeling, maar dan op een eiland. Het evenement is uitverkocht, maar Fronteers mag enkele front-enders inparachuteren\* om part-time deel te nemen.

Dat is tof voor front-enders die mee willen doen, meer contacten willen leggen en (eindelijk eens) in de zon willen zitten. Het is ook leuk voor de WeCamp-deelnemers, die vooral uit de back-end/PHP-wereld komen en tijdens hun projecten alles moeten doen inclusief front-end-werk.

Organisator Stefan Koopmanschap legt uit: "We willen meer begrip en front-end-skills triggeren bij de mensen die normaal gesproken daar niet aan gewend zijn. Andersom proberen we de aanwezige front-enders kennis te laten maken met de back-end. Naast techniek zijn _soft skills_ daarom misschien nog wel het belangrijkste waar we aandacht aan besteden. Communicatie met teamleden (die je van te voren misschien nog niet eens kent), planning en presentatie."

Wil jij een kijkje te nemen op WeCamp en de aanwezige developers, designers en productmanagers van jouw front-end-adviezen voorzien?

Voor _donderdag 25 augustus_ zoeken ze naar 2 front-enders die een hele dag kunnen meedoen, en voor _vrijdag 26 augustus_ zoeken ze 2 mensen die een halve dag raad kunnen geven.

De boot naar WeCamp vertrekt vanuit het haventje bij _Landal Waterparc Veluwemeer_ steeds rond 9:30 's ochtends; je kunt om 13:30 of 16:30 weer terug zijn, maar mee-eten is natuurlijk ook een optie.

Wil je meedoen? Gebruik dan het formulier hieronder om je op te geven, dan neemt Stefan contact met je op. Vermeld de dag(en) waarop je het Veluwemeer op wilt! Alles gratis: de vereniging vergoedt je reiskosten. Er zijn vier plaatsen beschikbaar!

Meer informatie over WeCamp vind je op [http://weca.mp/2016](http://weca.mp/2016)

<p class="note">
*: We zullen je dus niet letterlijk inparachuteren, je gaat netjes met de boot. Safety first.
</p>
