---
title: 'Donderdag 4 april: Dag van Front-end Development'
date: 2019-04-02
author: Anneke Sinnema
categories:
  - Front-end vraagstukken
  - Vereniging
---

Fronteers roept donderdag 4 april (4-04) uit tot de Dag van Front-end Development, een feestelijke dag om het beroep van front-end developer te vieren. Op deze dag organiseert Fronteers een aantal meetups voor front-end developers om nieuwe mensen en vakgenoten te leren kennen. In Den Haag, Eindhoven, Enschede, Groningen en Nijmegen kunnen vakgenoten en geīnteresseerden elkaar ontmoeten onder het genot van een hapje en drankje.

‘In steeds meer organisaties zijn front-end developers aanwezig,’ vertelt Anneke Sinnema, voorzitter van Fronteers. ‘Een front-end developer werkt aan hetgeen jij als gebruiker ziet aan een website of (web-)applicatie. Daarmee is een front-end developer de spil tussen gebruikers, vormgevers en back-end developers. Om hierbij stil te staan, roept Fronteers 4 april uit tot Dag van Front-end Development. Dit wordt een vrolijke, feestelijke dag om het beroep van front-end development te vieren. Front-enders kunnen deze dag vieren bij een van de [meetups](https://fronteers.nl/blog/2019/03/fronteers-organiseert-vijf-casual-meetups) die wij op 4 april organiseren.’
