---
title: Fronteers Boekenclub 2 - How Design Makes The World
date: 2022-06-12
author: Paul van Buuren
summary: Op dinsdag 7 juni bespraken we bij de Fronteers Boekenclub het boek "How Design Makes The World" van Scott Berkun.
categories:
  - Bijeenkomsten
---

Op dinsdag 7 juni bespraken we bij de Fronteers Boekenclub het boek ["How Design Makes The World" van Scott Berkun](https://designmtw.com/).

![Boekomslag voor "How Design Makes The World". Sommige letters zijn vervangen door producten als een hamburger, autowiel, Lego, de Eiffeltoren en een iPhone.](/_img/omslag-design-makes-the-world-scott-berkun-200w.jpg)

Dit was de tweede keer dat we een boek bespraken. Leonard, Nina en Paul waardeerden het boek, al was de een enthousiaster dan de ander. De blurb beschrijft dit boek met:

> Everything we use, from social media, to our homes, to our highways, was designed by someone. What did they get right and where have they let us down? And how can we apply the lessons to what we make?

## Over het boek

Berkun is designer en product-owner bij WordPress-bedrijf Automattic en hij heeft meer boeken geschreven, onder meer ‘A Year Without Pants’ over remote werken. Design Makes The World gaat over heel veel verschillende onderwerpen met als rode draad: “Alles is het resultaat van ontwerpbeslissingen.” Voor sommigen is dat een open deur, voor anderen is dit een eye-opener. Ik zei ‘open deur’, en inderdaad: uiteraard komen [Norman doors](https://99percentinvisible.org/article/norman-doors-dont-know-whether-push-pull-blame-design/) ter sprake.

Het is een niet al te dik boek met nogal een groot notenapparaat en index. Dus het leest rap weg. Het meandert alle kanten op en heeft een brede horizon aan onderwerpen. Dat maakt het misschien wat lastig om samen te vatten. Maar wat mij betreft is het belangrijkste punt van het boek dat er niet zoiets zwart-wits bestaat als ‘goed design’. Bij het beoordelen van iets wat je gaat ontwerpen, kun je jezelf deze vragen stellen:

- Wat wil je verbeteren?
- Voor wie wil je dit verbeteren?
- Op basis van welke criteria kun je dit succesvol noemen?
- Wie zou last kunnen krijgen van je ontwerp-beslissingen?

## Wat we ervan vonden

We waren het eens over de leesbaarheid van het boek. Leuk geschreven, interessante voorbeelden en de vragen die je jezelf kunt stellen zijn nuttiger dan alleen ‘is het goed design’.

_Nina_: Ik twijfelde tussen 4 of 5 sterren en ik geef het uiteindelijk vier sterren. Het boek heeft me een nieuwe kijk op de wereld gegeven. Alles is ontworpen. Ik wist dat wel, maar niet zo bewust. Het maakte me ook boos, vooral de voorbeelden hoe zaken soms met opzet onethisch worden ontworpen. We moeten meer tijd nemen om na te denken over de gevolgen van onze ontwerpbeslissingen. Inclusief ontwerpen is echt heel belangrijk. De checklist uit dit boek is nuttig en zal ik nog wel vaker gaan gebruiken.

_Leonard_: Ik heb dit als luisterboek gelezen. Fijn boek, veel interessante onderwerpen. Ik kan nog niet echt voorbeelden geven van dingen die ik later nog eens kan hergebruiken. Het is geen boek met oplossingen; eerder is het de ontstaansgeschiedenis van dingen om ons heen met een verklaring waarom ze zijn zoals ze zijn. Ik leerde iets het ontstaan van ‘[planned obsolesence](https://en.wikipedia.org/wiki/Planned_obsolescence)’: waarom bijvoorbeeld autofabrikanten elk jaar een nieuwe auto uitbrengen. Ik ben me nu meer bewust van de strijd die soms geleverd moet worden om iets wat goed ontworpen is en goed voor de mensen is, ook echt op de markt te krijgen.

_Paul_: ik dub tussen 3 of 4 sterren. Laten we er 4 van maken. Ik vond het toch wel een potpourri met allerlei leuke feitjes die uiteindelijk ook iets met design te maken hadden. Pas op het eind werd het nuttig in hoofdstuk 19 (solutions create problems). Daar onstonden pas nieuwe inzichten voor me. Als in: "Most design is redesign: applying what we know now to design choices made before us". Ik vond het leuk dat Berkun verwees naar [de bewegwijzering op Schiphol](https://www.mijksenaar.com/project/amsterdam-airport-schiphol-2-2/) en breder nog, naar Nederland als land met een grote design-traditie. Dat zorgt inderdaad voor meer samenhang en duidelijkheid in een samenleving.

## FBC3: dinsdag 6 september

![Boekomslag voor "Design For The Real World" waarin de boektitel als losse woorden tussen een zin staat. De zin luidt: "Design is composing an epic poem, executing a mural, painting a masterpiece, writing a concerto. But design is also cleaning and reorganizing a desk drawer, pulling an impacted tooth, baking an apple pie, choosing sides for a backlot baseball game, and educating a child"](/_img/papanek-design-for-the-real-world-200w.jpg)

De derde aflevering van de Fronteers Boekenclub is op dinsdag 6 september tussen 20:00 en 21:30. Dan lezen we een klassieker uit 1971, namelijk Victor Papanek: “Design For The Real World”. Weer een boek over design, ja. Er begint een rode lijn te ontstaan.

[Meld je aan voor het meelezen via Meetup](https://www.meetup.com/fronteers-nl/events/286424272/).
