---
title: Nieuw bestuurslid, Wim van Iersel
date: 2022-11-16
author: Anneke Sinnema
summary: Op de afgelopen ALV is Wim van Iersel toegetreden tot het bestuur. Hij stelt zich graag aan jullie voor!
categories:
  - Vereniging
---

Op de afgelopen ALV is Wim van Iersel toegetreden tot het bestuur. Hij stelt zich graag aan jullie voor!

Hoi allemaal,

Een kleine verrassing op de woensdagavond voor degene die de notulen van de [Algemene Ledenvergadering](https://fronteers.nl/vereniging/bestuur/notulen/notulen-alv-4-november-2022) nog niet gelezen hebben! Afgelopen vrijdag was de ALV van Fronteers in Utrecht. Daar was ik bij aanwezig als een van de leden van de kascommissie dit jaar en liep ik enigszins verrast naar buiten als het nieuwe bestuurslid van Fronteers.

Nu hoor ik jullie denken: hoe kan dat nu weer, er waren toch geen kandidaten aangekondigd op de website/in de e-mail? Dat klopt, maar toen duidelijk werd tijdens de ALV dat het bestuur zeker niet de minimale vereiste bezetting van drie (volgens statuten) zou halen door een gebrek aan nieuwe kandidaten, heb ik kenbaar gemaakt graag de rol van Penningmeester op me te willen nemen. Daarmee is één van de twee vrijgekomen posities in het bestuur voor de komende 3 jaar opgevuld. De vertrekkende bestuursleden zijn trouwens niet van plan de continuïteit van het bestuur in gevaar te brengen. We hebben wel een proeftijd afgesproken van drie maanden om even helemaal open kaart te spelen.

Wat ik jullie niet wil onthouden is dat de goed bedachte argumenten van Koen Willems een handje bijgedragen hebben aan mijn keuze om me last minute kandidaat te stellen. Mocht je nu denken ‘ik wil toch eigenlijk ook wel in het bestuur van Fronteers’ laat het dan gerust even weten!

Voor de oudgedienden van Fronteers ben ik waarschijnlijk wel een bekend gezicht. Ik ben al lid sinds de oprichtings-ALV die aansluitend gehouden werd aan Fronteers 2008 in Pakhuis De Zwijger. Als vrijwilliger heb met enige regelmaat de afgelopen jaren onderdeel uitgemaakt van de kascommissie; eerlijk gezegd ben ik de tel een beetje kwijt geraakt hoe vaak ik die taak samen met een van de andere vrijwillig(st)ers heb uitgevoerd, maar dat heb ik altijd met plezier gedaan en dan nu vanaf de andere kant.

Afsluitend wat kort over mezelf. Op Twitter bekend als [@banaan666](https://twitter.com/banaan666) (voor zolang dat nog bestaat) en in het echte leven luister ik o.a. naar de naam Wim van Iersel. Ik werk als Webmaster/Front-end Web Developer (zo noem ik het zelf maar) bij de gemeente Tilburg. Ondertussen wel steeds minder met Front-end bezig in mijn dagelijks werk, maar ik probeer nog altijd op de hoogte te blijven van de laatste ontwikkelingen op ons vakgebied en deze toe te passen bij hobby projecten. Op dit moment ligt mijn focus vooral op Security/Common Ground/ITIL processen/a11y/etc.

Hopelijk treffen we elkaar binnenkort een keer bij een bijeenkomst ergens in Nederland of België.
