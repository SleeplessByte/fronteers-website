---
title: 'Nieuw: de Fronteers boekenclub'
date: 2022-04-08
author: Paul van Buuren
categories:
  - Bijeenkomsten
---

Afgelopen dinsdag was de eerste editie van de Fronteers boekenclub. Om de -zeg- 3 maanden bespreken we een boek, enigszins relevant voor ons vakgebied en kiezen we een nieuw boek uit voor de volgende keer. Lees je mee de volgende keer?

![](/_img/ethicaldesignhandbook.jpg)

Bij de eerste editie van de Fronteers Boekenclub bespraken we ‘[The Ethical Design Handbook](https://ethicaldesignhandbook.com/)’. We waren met z’n drieën en we waren eensgezind in ons oordeel over het boek: 3 uit 5 sterren. Het is net te oppervlakkig of niet praktisch genoeg. Voor mensen die niet veel te maken hebben gehad met ethische vragen zou het wel een eye-opener kunnen zijn.

_Nina_: het is geen boek dat ik zou aanraden om iemand bewuster te maken van ethische kanten van design of development. Daarvoor is het net te oppervlakkig. Ik heb wel een paar nieuwe inzichten gehad.

Het stuk over cookie-waarschuwingen bijvoorbeeld was goed: het maakte duidelijk waarom cookie-waarschuwingen bedoeld zijn en waarom het zo moeilijk is om het ethisch goed te doen.

Ik ben me ook bewuster geworden van ‘dark patterns’. Ik verwacht niet dat ik in mijn dagelijkse praktijk veel heb aan dit boek. Het stuk over datamodellen en processen vond ik bijvoorbeeld te kort door de bocht om in de praktijk te kunnen gebruiken.

_Hidde_: Het boek deed een beetje bijeengeraapt aan, met soms vage definities en vaak beperkte argumentatie. Ik vond het beter worden naarmate het praktischer werd, aan het einde. De best practices waren het beste gedeelte van het boek, al bleven ze vrij algemeen en beknopt.

De auteurs hielden een vrij specifieke definitie van ethiek aan, namelijk het centraal stellen van de mens en respect voor de mens. Het vakgebied ethiek kijkt vaak breder, bijvoorbeeld naar vragen als “hoe moet ik handelen?” en “wat zijn de gevolgen van handelen?”.

De focus op respect en de voorbeelden waren goed gekozen om ethiek toepasbaar te maken binnen organisaties, maar bij bijvoorbeeld “ethical KPIs” (leuk gevonden!) als “gebruikerstevredenheid” miste ik een uitkijk naar gevolgen: wat als gebruikers van een ontwerp tevreden zijn ten koste van de arbeidssituatie van anderen, zoals bij sommige taxi-applicaties?

_Paul_: Ik zie ethisch denken als een spier die je regelmatig moet oefenen. Dit boek levert geen oefeningen op om die spier te trainen, maar het levert wel de redenen waarom je zou moeten trainen.

Knap vind ik dat het boek positief ingesteld blijft, ondanks de enorme hoeveelheid ethische blunders die ze hadden kunnen noemen.

De tussenstukken ‘uit de praktijk’ vond ik een goede toevoeging. Ik was erg blij toen ik het stuk las over Ling van Ling’s Cars: 'I soon realized that brutal honesty was needed when talking to new car buyers, which isn’t the normal approach to ethics and corporate standards. I’d describe my ethics as honesty wrapped in a boxing glove.'

_Het volgende boek dat we gaan fileren is ['How Design Makes the World'](https://designmtw.com/buy/) van Scott Berkun._

_Meedoen? Meld je bij Paul van Buuren via de Fronteers Slack of meld je aan [via meetup.com voor de volgende editie online meetup](https://www.meetup.com/Fronteers-NL/events/285086437/)_.

_Sowieso: schrijf je (gratis) in als lid van de [Fronteers Meetup-groep](https://www.meetup.com/Fronteers-NL/) om op de hoogte gehouden te worden._
