---
title: 'Wijzigingen na ALV'
date: 2015-12-08
author: Hidde de Vries
categories:
  - Leden
  - Vereniging
---

Tijdens de ALV op 3 december jongstleden namen we afscheid van Roy Tomeij en Matijs Brinkhuis als bestuursleden van Fronteers. In de bestuursverkiezing verkoos de ALV daarnaast Thomas van Zuijlen tot bestuurslid en herkoos Arjan Eising. Ook werd Krijn Hoetmer benoemd tot erelid.

Om nog even kort stil te staan bij de verdiensten van Matijs en Roy, maakten we een overzicht van hun bijdragen aan het bestuur in de afgelopen jaren.

> Matijs is sinds 2009 bestuurslid van Fronteers. In die zes jaar heeft hij bij vele facetten van de vereniging een steen bijgedragen. Zo stond hij aan de wieg van de workshopactiviteiten van Fronteers, bouwde er een commissie omheen en zat die vanaf 2010 voor (workshops heetten toen nog 'cursussen' trouwens). Dat alles heeft hij keurig gedocumenteerd en netjes overgedragen. Daarnaast werd hij in 2012 ook penningmeester van onze vereniging, wat hij altijd met veel geduld deed. In 2012-2013 droeg hij veel bij als lid van de congrescommissie; zijn oog voor detail bijvoorbeeld, kwam onze sprekersuitnodigingen enorm ten goede. Matijs, veel dank voor al je inzet de afgelopen jaren. We hebben begrepen dat je van IPA houdt, en daarvan is op dit moment een voorraad naar je onderweg!

> Roy trad in 2012 toe tot het bestuur, vol ambities. Eén daarvan wil ik specifiek noemen, en dat is het verbeteren van processen. Onder Roys leiding is er mooi samengewerkt door hem, Matijs en Krijn om de facturatie van Fronteers via Moneybird te laten verlopen. Daarvoor waren de nodige koppelingen nodig, bijvoorbeeld met de ledenadministratie, maar is alles nu een hoop makkelijker dan het was. Hij regelde ook een hoop juridische zaken voor de vereniging: de registratie van ons beeldmerk, maar ook zaken als aansprakelijkheid rondom het congres. Iets anders waar Roy ook heel betrokken bij was de afgelopen jaren: de marketingcommissie. Die gaf hij al advies voor hij in het bestuur ging, en later werd hij voorzitter van de commissie. En hij was het afgelopen jaar ook nog een uitstekend penningmeester! Kortom, het is teveel om op te noemen. Namens Fronteers, veel dank voor jouw inzet in het bestuur!

Daarnaast werd Krijn Hoetmer benoemd tot erelid, voor zijn verdiensten als bestuurslid, webmaster, ledenadministrator, congresorganisator, taalpurist en algehele drijvende kracht sinds de oprichting van Fronteers. We lichtten dit, voor wie hem niet kende, nog even toe:

![Certificaat erelidmaatschap Krijn Hoetmer. Tekst: Fronteers, de vakvereniging voor front-end developers heeft het genoegen Krijn Hoetmer hierbij uit te roepen tot erelid voor zijn buitengewone verdiensten voor de vereniging waaronder als bestuurslid, webmaster, ledenadministrator, congresorganisator, taalpurist en algehele drijvende kracht sinds de oprichting.](/_img/blog/2015/erelid.png)

> Krijn deed vanaf de start in 2007 tot en met november dit jaar de ledenadministratie. Van 2007 tot 2012 was hij daarnaast ook penningmeester. Hij organiseerde maar liefst vijf jaar het congres, en was daar meestal een drijvende kracht. Hij sponsort (nog steeds) met zijn bedrijf Qontent de Fronteers-website, en voorzag die van een solide CMS dat het al vele jaren volhoudt – de actieve vrijwilligers zullen het kennen. Hij schreef bovendien een hoop van de content, zoals een lange serie Webrichtlijnenposts, maar ook bijvoorbeeld kopij voor de congreswebsites. Krijn was daarbij een echte taalpurist! Voor de website zette hij ook de vacaturebank op, nog steeds een inkomstenbron voor de vereniging, en droeg die over aan zijn opvolgers Ron Derksen en later Bernard Nijenhuis! Taalpurisme kwam hem ook ten goede als wat we wel “the voice of Fronteers” mogen noemen, de anonieme kracht achter het FronteersConf Twitter-account. Al deze verschillende dingen deed Krijn met veel enthousiasme, meestal, en met dat enthousiasme haalde je er vaak nieuwe leden en vrijwilligers bij.
