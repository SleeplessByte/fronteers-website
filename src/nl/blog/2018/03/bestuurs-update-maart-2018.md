---
title: 'Bestuurs Update Maart 2018'
date: 2018-03-04
author: Anneke Sinnema
categories:
  - Commissies
  - Ledenkorting
  - Vereniging
---

Het nieuwe jaar is goed begonnen en het bestuur is actief geweest op het gebied van ledenadministratie en vrijwilligers. Zo zijn alle commissie-pagina's op de website geüpdate, zijn een aantal commissies tijdelijk opgeheven, hernoemd of samengevoegd en hebben we er een aantal vrijwilligers bij! In deze bestuursupdate vertellen we je er meer over.

# We willen graag vaker afspreken

Op 12 januari hebben we een gezellige nieuwjaarsbijeenkomst gehad in Utrecht. Tijdens deze borrel kwam het idee naar voren om weer vaker spontane vrijdagmiddagborrels te organiseren. We hopen dit binnenkort eens uit te proberen in Amsterdam!

# Vrijwilligerskorting

In januari stelden we ons als bestuur als doel om de vrijwilligerslijsten op de website up-to-date te krijgen. Dit had onder andere te maken met de facturatieronde die er aan zat te komen. Vrijwilligers krijgen namelijk vanaf dit jaar korting op hun lidmaatschap op de vereniging en een voucher voor een Fronteers workshop. Leden die ná het moment van factureren vrijwilliger zijn geworden, krijgen geen korting op het lidmaatschap in 2018 maar wel een workshopvoucher (en korting vanaf de volgende facturatieronde).

# Nieuwe commissies & nieuwe vrijwilligers

Inmiddels hebben we contact gehad met alle vrijwilligers en zijn de [commissiepagina's op de website](https://fronteers.nl/vereniging/commissies) bijgewerkt. De commissie Online Community is samengevoegd met de commissie Marketing en de commissies Onderwijs en Webtoegankelijkheid zijn (tijdelijk) opgeheven.
Er zijn twee commissies bij gekomen: Toegankelijkheid (met Jules Ernst) en Vacatures (met Bernard Nijenhuis). Bernard viert dit jaar maar liefst zijn vijfjarig jubileum als de vrijwilliger die de vacaturebank voor ons onderhoudt! Bernards' inzet was tot nu toe vrij onzichtbaar, maar heeft nu een net plekje op de site. Heel erg bedankt Bernard.
Daarnaast zijn we heel blij dat er drie nieuwe vrijwilligers bij gekomen als leden van de Congrescommissie: Niels Leenheer, Nienke Dekker en Tamara Forza!
Dan nog een speciale shout-out naar de commissie België: uitgegroeid tot een bruisende commissie die met regelmaat meetups organiseert. Hier worden ook video-opnames van gemaakt; hou onze socials in de gaten, er zullen binnenkort filmpjes worden gelinkt.
[Voor de commissies Activiteiten en Workshops zoeken we nieuwe vrijwilligers](https://fronteers.nl/vereniging/vrijwilligers).

# Kortingscodes

Ook steunen we met Fronteers een aantal toffe events die dit jaar zijn aangekondigd; [CSS Day](https://cssday.nl/) (14 en 15 juni) en [Frontend United](https://www.frontendunited.org/) (31 mei t/m 2 juni). Voor beide events verloten we binnenkort een kaartje! We hebben ook een kortingscode beschikbaar die Fronteersleden kunnen gebruiken om met korting naar CSS Day te gaan. Fronteers-leden krijgen hiermee €25 (1 dag) of €50 (2 dagen) korting op de reguliere toegangsprijs (€300/€550). [Stuur een mailtje naar het bestuur](mailto:bestuur@fronteers.nl) als je hiervan gebruik wilt maken!
