---
title: 'Fronteers Conference in 2018 in het DeLaMar Theater!'
date: 2018-04-16
author: Anneke Sinnema
categories:
  - Congres
---

Heugelijk nieuws! Ons jaarlijkse congres, [Fronteers Conference](https://fronteers.nl/congres/2018) vindt dit jaar voor het eerst sinds 2010 niet plaats in Pathé Tuschinski, maar verhuist naar een grotere lokatie. Er is hard gezocht naar een plek in Amsterdam die centraal ligt, meer mensen kan huizen dan Tuschinski (waar we aan een maximum van 550 zaten) maar waar we in sfeer niets hoeven in te leveren. Uiteindelijk is de keuze gevallen op het DeLaMar Theater, waar we rond de 900 personen kunnen verwelkomen. De conferentie vindt plaats op 4 en 5 oktober 2018.

<p class="note">
[This article is also available in English](/congres/2018/fronteers-conference-moving-to-the-delamar-theatre)
</p>

# Waarom deze verhuizing van het 'grote' congres?

- De kaartverkoop voor het congres gaat ieder jaar razendsnel en dit maakte het voor veel mensen lastig om een kaartje te kopen. Je moest precies online zijn als de online verkoop startte, want in enkele minuten waren we door een batch heen. Dit zat ons als bestuur dwars, omdat we het liefst iedereen die wil komen welkom willen heten.
- Tegelijkertijd waren (en zijn) we nog steeds erg aan Tuschinski gehecht, en wisten we dat we met een grotere lokatie potentieel een stuk sfeer en gevoel van gezelligheid kwijt zouden raken. We denken nu dat we een mooi medium hebben gevonden in het DeLaMar theater!
- Tuschinski wordt nu de lokatie voor een Spring Conference op 5 april 2019.

# Toegankelijkheid van het DeLaMar Theater

Tegelijkertijd betekent deze nieuwe lokatie ook dat meer mensen de kans kunnen krijgen om er bij te zijn. Fronteers hecht enorm aan diversiteit (in alle vormen) en helaas heeft Tuschinski een aantal letterlijke drempels. Als je in een rolstoel zit of met krukken loopt is dat niet ideaal. Het DeLaMar Theater is geheel rolstoeltoegankelijk en er zijn liften. Daarnaast beschikt het DeLaMar Theater over een ringleiding, en zijn daarvoor koptelefoons en inductielussen (voor gehoorapparaten) beschikbaar. Uiteraard mag je blindengeleidehond ook mee, en zorgen we weer voor een schrijftolk die er alle presentaties bij is. Als je dat fijn vindt, zorgen we voor een vrijwilliger die je tijdens het congres begeleidt.
[Bekijk alle faciliteiten van het DeLaMar Theater voor mindervaliden](https://delamar.nl/mindervaliden/)

We zijn heel erg blij dat we deze nieuwe lokatie kunnen aankondigen en hopen dat het komende congres weer één groot feest wordt!
