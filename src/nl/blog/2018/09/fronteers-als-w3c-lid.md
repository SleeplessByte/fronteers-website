---
title: 'Fronteers als W3C-lid'
date: 2018-09-27
author: Anneke Sinnema
categories:
  - Browsers
  - Vereniging
  - W3C
---

Het bestuur stelt voor om Fronteers W3C-lid te maken en Rachel Andrew als onze vertegenwoordiger aan te stellen om ons, en ook front-end ontwikkelaars in het algemeen, een stem te geven in de webstandaarden. Dit zal circa 30.000 euro per jaar kosten. Het bestuur zal op de ALV van 19 oktober hierover een motie indienen.

# Overweging

Front-end ontwikkelaars hebben op dit moment geen stem in W3C. De individuele ontwikkelaars die niettemin deelnemen aan de discussie over nieuwe webstandaarden, doen dit in hun eigen, onbetaalde tijd, en gaan op eigen kosten naar W3C-meetings.

Aangezien vertegenwoordiging van front-end ontwikkelaars in W3C een goede zaak is die aansluit bij de doelstellingen van Fronteers, en aangezien we het geld in kas hebben, lijkt het het bestuur goed om het lidmaatschap aan te vragen en een ervaren webontwikkelaar te betalen om dit werk op zich te nemen. Hiervoor hebben wij contact gezocht met Rachel Andrew, die de afgelopen jaren ervaring heeft opgedaan als Invited Expert bij het W3C. Zij heeft toegestemd om als onze vertegenwoordiger op te treden - mits de leden akkoord gaan.

Het bestuur hoopt dat het lidmaatschap van het W3C een positieve uitwerking zal hebben op de naamsbekendheid van Fronteers, en mogelijkerwijs zou kunnen leiden tot een ledenaanwas. Met meer leden kan Fronteers zich op termijn beter inzetten voor de belangen van front-end ontwikkelaars.

Op [A List Apart](https://alistapart.com/article/web-developer-representation-in-w3c) kan je verder lezen over de overwegingen die tot deze motie hebben geleid. Ook [vertelt Rachel](https://www.smashingmagazine.com/2018/09/representing-web-developers-w3c/) op Smashing Magazine over haar werk bij W3C, en de kans die Fronteers haar zou kunnen bieden.

# Motie

Het bestuur stelt het volgende voor.

- Fronteers wordt W3C-lid, in eerste instantie voor twee jaar.
- Het bestuur zal een vertegenwoordiger aanwijzen.
- Het bestuur reserveert hiervoor 30.000 euro per jaar voor 2019 en 2020.
- Op de ALV van 2020 zal het W3C-lidmaatschap geëvalueerd worden.
- Op lange termijn is het de bedoeling dat er een internationale samenwerking van organisaties van front-end ontwikkelaars ontstaat die uiteindelijk het lidmaatschap en de vertegenwoordigers samen zullen betalen. Het bestuur hoopt dat zo'n structuur in 2020 aanwezig is, en zal stappen zetten om dit voor elkaar te krijgen.

# Financiële onderbouwing

Lidmaatschap W3C: 1.950 euro per jaar.
(Noot: na twee jaar gaat [dit bedrag](https://www.w3.org/Consortium/fees?countryCode=NL&quarter=07-01&year=2018#results) omhoog naar 7.800 euro. Dit is de voornaamste reden om in 2020 het lidmaatschap te evalueren.)

Vertegenwoordigersfee: 25.000 euro per jaar. Dit is inclusief eventuele reiskosten naar W3C-meetings. Rachel Andrew is akkoord gegaan met dit bedrag.

Overige kosten: circa 3.000 euro per jaar. Hierbij valt te denken aan het inhuren van een advocaat in het geval dat er een internationale organisatie geschapen zou moeten worden, of incidentele reis- en verblijfkosten die verband houden met het oprichten van andere organisaties die het W3C-lidmaatschap financieel zouden steunen. Het is mogelijk dat dit geld niet gebruikt wordt.

# Vertegenwoordiger

Het bestuur is van zins Rachel Andrew als onze vertegenwoordiger aan te stellen. Rachel is hiermee akkoord gegaan, en zal zelf op de ALV verschijnen om het een en ander toe te lichten.

Noot: W3C-lidmaatschap geeft recht op vier vertegenwoordigers. Fronteers kan zich niet permitteren vier vertegenwoordigers te betalen, wat een andere reden is dat we hopen een internationale samenwerking op gang te brengen.
