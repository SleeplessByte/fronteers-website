---
title: 'Start kaartverkoop Fronteers 2014'
date: 2014-04-08
author: Flurin Egger
categories:
  - Congres
---

Het is weer zover. De kaarten voor Fronteers 2014 gaan bijna in de verkoop. Het congres wordt dit jaar gehouden op 9 en 10 oktober in Amsterdam. Net als voorgaande jaren wordt het in ieder geval weer een mooie mix van hoge kwaliteit content op het gebied van front-end development en aanverwante zaken. Op dit moment hebben we al toezeggingen van een paar goede sprekers met geweldige content. Welke dat zijn dat verklappen we pas nadat de early bird kaarten verkocht zijn. Onderwerpen die in ieder geval aan bod zullen komen zijn: het customizen van Javascript en de tools er om heen, responsive layout en schaalbare HTML & CSS.

Kaarten voor Fronteers 2014 zijn vanaf 25 april verkrijgbaar rond 12:00 Nederlandse tijd [in onze ticketshop](https://fronteers.paydro.net). Er zijn in totaal 150 early bird kaarten (100 voor leden, 50 voor niet-leden) en daarvoor geldt op == op. Wees er dus snel bij.

We verwachten dat alle niet-leden early bird kaarten binnen een paar uur zullen uitverkopen, waarna normale niet-leden kaarten beschikbaar zullen worden gemaakt. De hoeveelheid ledenkaarten zou voldoende moeten zijn voor een ruime week aan verkoop, hoewel we dat natuurlijk niet kunnen garanderen.

Wie op het moment van deze aankondiging (vóór 08-04-2014) Fronteerslid is, kan als vanouds zijn of haar kaartje met korting kopen. Direct na de start van de kaartverkoop (25 april, 12:00) zal de Fronteers-nieuwsbrief worden verstuurd, met daarin de spelregels voor ledenkaarten en een specifieke link voor de aankoop daarvan. Heb je aan het eind van die dag nog niets ontvangen? Controleer dan je spam folder. Als je daar ook niets vindt, mail ons dan.

# Aangepaste voorwaarden

Belangrijk te noemen is dat het vanaf dit jaar niet meer mogelijk is om kaarten op factuur te kopen. Mocht dit problemen opleveren voor mensen die willen komen, dan horen we dat graag. Betaling is dus alleen direct mogelijk, via iDeal of creditcard. Zie voor meer informatie ook [onze voorwaarden](/congres/2014/algemene-voorwaarden).

Mocht je de vorige jaren niet geweest zijn of wil je gewoon nog eens nagenieten van de gegeven talks kijk dan eens naar de video's van [2013](/congres/2013/sessions) en [2012](/congres/2012/sessions).
