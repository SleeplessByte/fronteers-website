---
title: 'Fronteers bereikt de 300 leden'
date: 2010-08-13
author: Fronteers
categories:
  - Leden
  - Vereniging
---

Sinds gisteren telt Fronteers meer dan [300 leden](/leden)! Precies een jaar geleden begonnen we met het schrijven van deze post, die toen 'Fronteers bereikt de 200 leden' getiteld was. Blijkbaar gaat het hard. Wow!

Leuk en aardig dat gesmijt met getallen, maar wat doet Fronteers nou eigenlijk? Het grote probleem van onze vereniging is nog steeds dat we draaien op een relatief klein clubje actieve vrijwilligers, dat ook nog eens erg druk is met werk. Dingen gaan dus langzaam. Maar er gebeurt wel wat.

De [Commissie Onderwijs](/vereniging/commissies/onderwijs) is bezig met de volgende docentendag, [workshops](/vereniging/commissies/workshops) komen eraan, ons jaarlijks [congres](/vereniging/commissies/congres) lijkt weer een succesje te worden, we hebben invloed op de [Webrichtlijnen](/vereniging/commissies/webrichtlijnen) en de maandelijkse [bijeenkomsten](/bijeenkomsten) lopen gestaag door. Op [LinkedIn](http://www.linkedin.com/groups?gid=38840) kunnen leden voorlopig terecht met vragen aan andere leden (totdat we [een eigen forum](/vereniging/commissies/online-community) hebben), en op [IRC](http://webchat.freenode.net/?channels=fronteers) wordt het ook steeds drukker.

Qua vacatures zit het ook wel goed. Ondertussen hebben we, sinds de [lancering](/blog/2008/11/lancering-vacaturebank) eind 2008, 87 vacatures geplaatst. Front-end web development lijkt dus een gevestigde discipline te zijn in Nederland.

Al die vacatures zorgen voor aardig wat geld in het laatje. Daarom hebben we als bestuur besloten om alle actieve vrijwilligers te bedanken met een dagje op het water, begin september. Een verslag van deze dag volgt zeer waarschijnlijk nog op de website.

Peter-Paul, Tom, Arjan, Sander, Krijn, Matijs, Niels, Wybe, Justin, Martin, Yvonne, Mio, Sander, Kilian, Wilfred, Sander, Kor, Tom-Eric, Glenn, Peter, Edwin, Vasilis, Wes, Hidde, Peter, Bart, Wim, Anne, Nikolai, Marcel en alle vrijwilligers die geholpen hebben rondom de organisatie van de bijeenkomsten: bedankt voor de tijd die jullie in Fronteers steken!

Om de 300 leden te vieren, houden we volgende week woensdag, 18 augustus vanaf een uurtje of 18, weer een borrel bij [De Winkel van Sinkel](http://maps.google.nl/maps?f=q&source=s_q&hl=nl&geocode=&q=winkel+van+sinkel+utrecht&sll=52.469397,5.509644&sspn=3.654648,9.766846&ie=UTF8&hq=Winkel+van+Sinkel&hnear=Winkel+van+Sinkel,+3512+Utrecht&ll=52.095486,5.118599&spn=0.027472,0.076303&z=14&iwloc=A) in Utrecht. Ben jij er ook bij?
