---
title: "'Fronteers 2010: We gaan (weer) uitverkopen!'"
date: 2010-09-20
author: Congres Commissie
categories:
  - Congres
---

Nog maar _twee weken_ en dan is het eindelijk zover. Fronteers 2010 belooft weer een succes te worden! Hieronder de laatste update vanuit de commissie.

# Laatste sprekers bekend

Via [Twitter](https://twitter.com/FronteersConf/status/23903002230) hebben we een tijdje terug de laatste vier sprekers van dit jaar toegevoegd. [_Stephen Hay_](/congres/2010/speakers#stephen-hay) en [_Chris Heilmann_](/congres/2010/speakers#christian-heilmann), bekend van de afgelopen twee jaar, komen weer terug om hun visitekaartje af te geven. Stephen zal ons vertellen over [Real-world Responsive Design](/congres/2010/sessions#real-world-responsive-design) en Chris heeft iets bijzonders voor ons in petto als afsluiting van het congres.

Naast deze twee oudgedienden van Fronteers hebben we [_Paul Irish_](/congres/2010/speakers#paul-irish) en [_Robert Nyman_](/congres/2010/speakers/#robert-nyman) aan de haak geslagen! Robert zal ons met [JavaScript - Like a box of chocolates](/congres/2010/sessions#javascript-like-a-box-of-chocolates) een introductie geven in JavaScript en alle niet-JavaScripters in de zaal laten zien waarom ze toch de stap zouden moeten overwegen. Paul gaat met [The State of HTML5: Inaugural Address](/congres/2010/sessions#the-state-of-html5-inaugural-address) laten zien hoe je HTML5 _nu_ optimaal kunt gebruiken.

# Sprekerswissel

Helaas heeft Jeff Croft aangegeven dat hij het dit jaar niet redt om naar Amsterdam te komen. Gelukkig hebben we [Meagan Fisher](/congres/2010/speakers#meagan-fisher) op het laatste moment bereid gevonden om zijn plaats in te nemen en ons te verblijden met haar komst. Haar onderwerp is nog niet helemaal bekend, maar je kunt een visueel spektakel verwachten waarbij de natuur en CSS bij elkaar gebracht worden.

# Workshop "Bringing Your Design to Life with CSS3" door Dan Rubin

De [CSS3 workshop van Dan Rubin](/congres/2010/workshops/css3-dan-rubin), op dinsdag 5 oktober in Felix Meritis, heeft ondertussen 21 bezoekers getrokken. Hiervoor zijn dus nog een aantal plaatsen beschikbaar. Ken je nog een designer die je graag wat meer over de (on)mogelijkheden van CSS wilt laten weten, stuur hem of haar dan naar deze workshop.

# Programma bekend

Ook [het programma](/congres/2010/schedule) is vorige week bekendgemaakt. Vanaf deze week zullen we de eendagsbezoekers benaderen om hun keuze door te geven (als je dit leest en je weet al welke dag je wilt komen, [laat het ons dan weten alsjeblieft](/congres/2010/contact)). Er kunnen nog kleine wijzigingen plaatsvinden in het programma, dus hou het programma in de gaten.

# Bijna uitverkocht

Op dit moment hebben we [410 bezoekers](/congres/2010/attendees)(!) op de teller staan en we verwachten in de komende week de laatste 40 kaartjes te verkopen. Aan iedereen die dus nog zit te twijfelen (we kunnen ons totaal niet voorstellen waarom, maar oke): maak snel je keuze!

# Sluiting kaartverkoop op 29 september

Een andere reden om snel te beslissen is dat de kaartverkoop voor het congres op _woensdag 29 september om 12 uur 's middags sluit_. Of eerder, indien we voor die tijd de 450 namen al bereikt hebben. Hierdoor hebben de vrijwilligers die achter de schermen zwetend zwoegen om alles rond te krijgen nog een week de tijd om alles met een definitieve bezoekerslijst klaar te maken. Iedereen die na deze datum nog binnen probeert te komen, kan een kille "Nee" verwachten. Hopelijk hiervoor jullie begrip.

Het aftellen is begonnen, fijne meevallers zullen zich aandienen en ook minieme tegenslagen zullen we met open armen ontvangen. Net als alle 450 front-end developers uit binnen- en buitenland die op 7 en 8 oktober de Reguliersbreestraat in Amsterdam gaan vullen.

Tot dan!

Aaron, Edwin, Hidde, Justin, Kilian, Krijn, Peter B., Peter S., Peter vd Z., Thijs, Vasilis en Wes
