---
title: "'Fronteers 2010: kaartverkoop, sprekers en workshops'"
date: 2010-04-27
author: Congres Commissie
categories:
  - Congres
---

Na een radiostilte van bijna twee maanden is het weer tijd voor een update van onze kant, wat betreft [Fronteers 2010](/congres/2010) op 7 en 8 oktober. Vandaag zetten we de kaartverkoop online (Fronteers leden krijgen hierover nog een mailtje, dus hou je nog even in), kondigen we twee nieuwe sprekers aan en maken we wat meer bekend over onze plannen rondom workshops.

# Sprekers

Na Jeremy Keith en Jeff Croft zijn we verheugd te mogen melden dat _[Cameron Adams](http://www.themaninblue.com/)_ en _[Nicholas Zakas](http://www.nczonline.net/)_ hebben toegezegd ons congres te komen verrijken. Cameron is de man bij wie je moet zijn als het gaat om [interessante experimenten in de browser](http://www.themaninblue.com/experiment/) of [vergelijkende warenonderzoeken](http://www.themaninblue.com/writing/perspective/2010/03/22/) tussen SVG, `<canvas>` en Flash. Nicholas is een grootheid op het gebied van [JavaScript performance](http://www.nczonline.net/writing/) en zal ons hierover meer komen vertellen.

In totaal kunnen jullie minimaal 14 _ongesponsorde_ sessies verwachten.

# Workshops

Omdat design vorige jaren een ondergeschoven kindje was op ons congres, hebben we dit jaar besloten een aantal design-gerelateerde workshops te laten geven. We hebben Andy Clarke gecharterd voor woensdag 6 oktober. Hij zal dan zijn workshop [Advanced CSS styling](/congres/2010/workshops/advanced-css-andy-clarke) in het [Kremlin van Felix Meritis](/congres/2010/workshops#venue) geven. Voor deze workshop zijn 30 plaatsen beschikbaar. Je kunt hier dus een meer persoonlijke benadering dan bij het congres zelf verwachten. De focus van deze intensieve workshop ligt op één specifiek onderwerp en je verlaat de dag gegarandeerd met een berg nieuwe kennis.

We zijn op dit moment nog aan het onderhandelen met andere workshoppers, dus misschien dat de dinsdag en maandag ook nog gevuld gaan worden. Wees er in ieder geval snel bij, want Andy gaat ook zijn [For A Beautiful Web](http://forabeautifulweb.com/) marketingmachine gebruiken om de Amsterdamse zaal vol te krijgen met internationale bezoekers.

# Kaartverkoop

Zoals gezegd gaat vandaag ook de early-bird kaartverkoop online. Net als vorig jaar gebruiken we hiervoor [Paydro](http://paydro.net/), en kun je betalen via creditcard, iDEAL of op factuur. De kaartprijzen liggen iets hoger dan vorig jaar, aangezien we dit jaar geen sponsortalks hebben en [Tuschinski](/congres/2010/venue) iets prijziger is (maar _wat een locatie_).

Hieronder de prijzen voor dit jaar (exclusief 19% btw):

| Type ticket                                                            | Prijs    |
| ---------------------------------------------------------------------- | -------- |
| Early-bird ticket voor 2 dagen                                         | € 275,00 |
| Early-bird ticket voor 1 dag                                           | € 175,00 |
| Early-bird ticket voor 2 dagen voor Fronteers leden                    | € 200,00 |
| Early-bird ticket voor 2 dagen voor nieuwe Fronteers leden (per 27-04) | € 225,00 |
| Early-bird ticket voor 1 dag voor Fronteers leden                      | € 125,00 |
| Workshop Advanced CSS styling                                          | € 350,00 |
| Workshop Advanced CSS styling voor Fronteers lede                      | € 275,00 |
| Workshop Advanced CSS styling voor nieuwe Fronteers leden (per 27-04)  | € 300,00 |

[Fronteers leden](/leden) krijgen via de mailinglist in de komende dagen hun kortingscode doorgemaild, dus hou de hand nog even op de knip. Mensen die vanaf vandaag lid worden krijgen ook korting, maar niet de volledige korting (aangezien deze hoger ligt dan de lidmaatschapskosten). Voor de niet-leden: [boek je tickets nu!](/congres/2010/tickets)

Voor de workshop geldt geen early-bird korting, dus deze prijzen zullen hetzelfde blijven. Wat de overige definitieve prijzen worden _na_ de early-bird weten we nog niet, dus die houden jullie nog van ons tegoed. De early bird periode duurt tot eind juni; wees er dus op tijd bij!

# Sponsoring

We zijn nog steeds op zoek naar [enkele sponsoren](/congres/2010/sponsorships). Mocht je geïnteresseerd zijn of vinden dat je baas hier nodig bij moet zijn, laat het ons dan weten en je gaat als VIP mee naar het sprekersdiner op woensdag.

# Volg ons op Twitter

Via [@FronteersConf](https://twitter.com/FronteersConf) gaan we vanaf nu wat vaker korte updates geven, dus als je ons nog niet volgt, ga daar dan eens mee beginnen :)

# That's it

Voor nu is dit het; het woord is aan jullie. Help mee ons en jullie congres te promoten via je blog, Twitter of gewoon op de werkvloer en laten we er samen voor zorgen dat _Fronteers 2010_ weer een indrukwekkend, memorabel, uniek, kick-ass congres wordt.

Als je vragen of opmerkingen hebt, zoals over alles bij Fronteers; schroom niet om iets van je te laten horen!

[Edwin](https://twitter.com/edwinm), [Kilian](https://twitter.com/kilianvalkhof), [Krijn](https://twitter.com/krijnhoetmer), [Peter](https://twitter.com/pesla) en [Vasilis](https://twitter.com/vasilis) (en alle andere vrijwilligers die ons meehelpen!)
