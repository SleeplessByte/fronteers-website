---
title: 'Aankondiging Fronteers 2010'
date: 2010-03-05
author: Congres Commissie
categories:
  - Congres
---

De afgelopen maanden is de [congres commissie](/vereniging/commissies/congres) druk bezig geweest met de voorbereidingen van [Fronteers 2010](/congres/2010). Vandaag is het moment aangebroken dat we onze voortgang even onder de aandacht willen brengen. Hieronder dus enkele wapenfeiten.

Het congres zal dit jaar plaatsvinden op _donderdag 7 en vrijdag 8 oktober 2010_ in [Pathé Tuschinski](http://nl.wikipedia.org/wiki/Tuschinski_Theater) in Amsterdam. We verwachten daar in totaal 14 (ongesponsorde) sessies te houden, dus de kwaliteit zal dit jaar weer van een hoog niveau zijn. En voor iedereen die er in 2009 ook bij was; de stoelen zijn in Tuschinski iets beter ;).

![[Pathé Tuschinski is een ronde, ruime bioscoopzaal met meerdere verdiepingen.](http://www.flickr.com/search/?q=tuschinski)](/_img/congres/2010/venue/tuschinski.jpg)

In de dagen voorafgaand aan het congres zullen we ook een aantal workshops organiseren. We zijn hiervoor in onderhandeling met enkele grote namen. Hiervan verwachten we de eerste op korte termijn aan te kunnen kondigen. In ieder geval lijkt het ons verstandig dat designers in de dagen voor het congres ook een dagje 'vrij' plannen!

Ondertussen hebben we een groot deel van de sprekers ([een selectie uit de lijst die jullie aangeleverd hebben](/blog/2009/11/suggereer-sprekers-fronteers10)) al benaderd, en hebben de meesten van hen _zeer_ enthousiast 'Ja!' gezegd. De catering is zo goed als rond en we zijn met de laatste details bezig rondom de financiën. Misschien deze, maar sowieso volgende maand, zal de kaartverkoop van start gaan. Fronteers leden kunnen zoals gebruikelijk een korting verwachten, hoewel die iets minder is dan vorige jaren. De contributie is immers ook weer omlaag gegaan. Qua kaartprijs kun je ongeveer uitgaan van de prijzen van vorig jaar.

![](/_img/congres/2010/fluff/keycords.jpg)

Bij een aankondiging als deze verwacht men natuurlijk ook alvast een aantal namen van sprekers, dus laten we die meteen maar geven. De eerste twee sprekers zijn [Jeremy Keith](http://adactio.com/) en [Jeff Croft](http://jeffcroft.com/), twee grootheden in de wereld van HTML en CSS, met een duidelijke mening over de laatste 'versies' van deze basistechnieken van iedere front-ender.

Natuurlijk zijn we dit jaar ook op zoek naar een aantal sponsoren, die graag hun naam willen verbinden aan ons congres. Neem voor meer informatie hierover contact op met Peter, via <congres@fronteers.nl>.

Verder willen we nog even zeggen dat we als commissie al erg enthousiast zijn over het verloop, en dat we vrij zeker weten dat dit weer een schitterend congres gaat worden. Hopelijk krijgen we de zaal (lees: de benedenring) weer vol, net als vorig jaar. Hiervoor hebben we het volste vertrouwen in jullie!

[Edwin](https://twitter.com/edwinm), [Kilian](https://twitter.com/kilianvalkhof), [Krijn](https://twitter.com/krijnhoetmer), [Peter](https://twitter.com/pesla) en [Vasilis](https://twitter.com/vasilis)
