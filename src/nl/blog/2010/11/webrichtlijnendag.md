---
title: 'Verslag Webrichtlijnendag 15 november in Amersfoort'
date: 2010-11-22
author: Janita Top
categories:
  - Webrichtlijnen
---

Op 15 november was er een "terugkomdag" voor gemeenten die hadden deelgenomen aan een training webrichtlijnen. Er waren presentaties, workshops en een informatiemarkt. Mijn collega-fronteer Wim van Iersel en ik waren gevraagd om onze vereniging te vertegenwoordigen.

De insteek van de dag was niet zozeer technisch, maar was meer gericht op projectleiders en content managers bij gemeenten die bezig zijn hun website (beter) te laten voldoen aan de webrichtlijnen.

Bert Mulder, lector van de Haagse Hogeschool, gaf in zijn presentatie een mooi overzicht van de ontwikkeling door de jaren heen van het gebruik van internet door de overheid. In eerste instantie was het alleen van belang voor gemeenten om 'online te zijn'. Pas later werd er beter gekeken naar de werking van deze websites en of ze wel toegankelijk waren voor een breed publiek.
Dat het niet alleen een kwestie van techniek is maar ook van content, kwam goed naar voren in een voorbeeld van een (oud) WMO-loket, waarin niet alleen het taalgebruik veel te ingewikkeld was, maar ook verschillende stromen content nogal ongelukkig naast elkaar kwamen te staan. We kregen als tip om op Youtube de filmpjes van ‘Lekker Slim’ te bekijken en de teksten daarop af te stemmen: dan begrijpt iedereen het!

In de eerste workshopronde was ik bij de sessie van Robert Jan Verkade en Stephen Hay over Webrichtlijnen 2. Robert Jan liet in zijn slides een foto zien met daarop een hele stapel papieren die alleen nog maar de verschillen (herformuleringen) tussen versie 1 en 2 beschreef. Hij raadde de deelnemers niet aan om deze door te lezen omdat het toch vooral technische punten zijn. Stephen voegde hier nog wel even aan toe dat deze teksten voor front-end developers wel erg interessant zijn. Dus we weten wat ons te doen staat...
De kern van het betoog was gelukkig positief: WR2 gaat verder op de principes van WR1, dus als je nu bezig bent met je site WR1 compliant te krijgen zal geen enkele moeite voor niks zijn. Versie 2 wordt flexibeler doordat bijvoorbeeld niet meer wordt vastgehouden aan stricte validatie en doctypes, maar meer aan een juist gebruik van de gekozen taal. Het gebruik van open specificaties wordt ook erg belangrijk. Daarnaast wordt tegemoetgekomen aan de webbouwers en contentbeheerders door online concrete goede en foute voorbeelden bij de richtlijnen te zetten.

Na de lunch en informatiemarkt woonde ik de workshop bij van Stichting Accessibility en Qualityhouse over het toetsingsproces voor 'het groene mannetje'. De heren legden vrij gedetailleerd uit hoe de keuring in zijn werk gaat. Wat duidelijk naar voren kwam, is dat je er niet bent met een eenmalige inspanning. Wanneer je het logo op je site zet, verplicht je jezelf tot een jaarlijkse - even grondige - herkeuring. Bezoekers van de site kunnen ook een klacht indienen bij de stichting Drempelvrij wanneer zij constateren dat de site niet (meer) toegankelijk is. Dit klachtenformulier zit achter het logo, waar veelvuldig op geklikt wordt (vooral bij Wehkamp), maar wat in het algemeen nog nauwelijks tot ingestuurde klachten heeft geleid. Wel krijgen ze mailtjes waarom hun bestelling nog niet is afgeleverd...

Afsluiter van de dag was voor mij de workshop van Simon Besters, die liet zien hoe het de gemeente Goirle gelukt was aan de webrichtlijnen te voldoen. Het was leuk om te zien hoe hij met hele concrete voorbeelden kwam over bijvoorbeeld kleurcontrast en headings en problemen waar ze tegenaan liepen tijdens het proces, zoals het omzetten van pdf's naar de toegestane A-1a variant. Qua totale manuren en geld dat erin was gestopt leek het erg mee te vallen. Het was even doorbijten om 1200 pagina's door te spitten en om te zetten, maar dan heb je ook wat! Deelnemers van grotere gemeenten keken wel wat jaloers: wij hebben duizenden pagina's....
Hoe dan ook leek me dit een zeer motiverende presentatie om zelf ook voor drie sterren te gaan.

# Meer informatie:

- <http://www.webrichtlijnen.nl/actueel/de-webrichtlijnen-leven-volop-bij-gemeentes>
- <http://www.drempelvrij.nl/waarmerk>
- <http://www.goirle.nl/>
