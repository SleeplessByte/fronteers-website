---
title: 'Workshop HTML/CSS op 16 november'
date: 2011-11-07
author: Matijs Brinkhuis
categories:
  - Workshops
---

Naast geavanceerde workshops over front-endtechnieken wil Fronteers ook workshops aanbieden aan mensen die minder ervaring hebben met front-end ontwikkeling of er slechts zijdelings mee te maken hebben, zoals content managers. 16 november aanstaande geeft de ervaren docent Frances de Waal een basis workshop over HTML en CSS.

Deze workshop is bedoeld voor mensen die al werken met HTML en CSS en basiskennis missen, maar ook voor mensen die er nog weinig van af weten en wel goed willen beginnen. Doel van de workshop is dat je in een text editor eenvoudige webpagina's kunt maken en vormgeven. Lees meer over deze cursus of meld je aan op de [workshoppagina](/workshops/html-css-frances-de-waal).

Ben jij een ervaren front-end developer, maar ken jij mensen in je omgeving voor wie deze basiscursus raadzaam zou zijn? Schroom niet hem of haar op deze nieuwe Fronteerscursus te attenderen.

Voor de fans van statistieken: dit jaar hebben we in totaal [11 workshops](/workshops) verzorgd, met 10 verschillende docenten. Hopelijk gaan we een paar van deze weer terug laten komen, maar als commissie zijn wel al ruim tevreden met het resultaat van dit jaar; we hadden zelf het idee om 4 tot 6 workshops te verzorgen.

In december zullen we even geen workshops aanbieden, maar vanaf januari gaan we weer aan de bak. Wil je automatisch van de workshops op de hoogte gehouden worden? Meld je dan aan voor [updates via RSS](http://feeds.feedburner.com/FronteersWorkshops) of [in je mailbox](/workshops#per-mail).
