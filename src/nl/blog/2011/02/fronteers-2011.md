---
title: 'Fronteers 2011: 6 en 7 oktober'
date: 2011-02-23
author: Congres Commissie
categories:
  - Congres
---

Na de successen van de afgelopen jaren organiseert Fronteers dit jaar uiteraard weer een congres. [Fronteers 2011](/congres/2011) zal gehouden worden op _donderdag 6 en vrijdag 7 oktober 2011 in Pathé Tuschinski_ te Amsterdam. Deze data kan je alvast in je agenda noteren. Iedereen die vorig jaar is geweest, snapt waarom we dit jaar weer voor Tuschinski hebben gekozen: een prachtig gebouw met een centrale ligging en niet te vergeten fantastische stoelen.

![](/_img/congres/2010/venue/fronteers-2010-andreasdantz.jpg)

De kaartverkoop zal in _maart_ starten. Precieze kaartprijzen zijn nog niet bekend. Ze zullen in ieder geval, omdat we geen winstoogmerk hebben, ook dit jaar weer zeer betaalbaar zijn.
_Let op_: de regels met betrekking tot de ledenkorting zijn veranderd. Dit jaar geldt de ledenkorting _alleen_ indien je al lid bent op het moment dat de kaartverkoop start. Wil je naar het congres en denk je erover om lid te worden en gebruik te maken van de ledenkorting? Neem dan snel je beslissing.

Het is de bedoeling om, net als vorig jaar, voorafgaand aan het congres specialistische workshops/masterclasses te laten geven door internationale experts. De exacte invulling hiervan is nog niet bekend, we laten het weten zodra er meer bekend is.

![](/_img/congres/2010/fr4-lejoe.jpg)

Dat laatste geldt natuurlijk ook voor de sprekers: op dit moment zijn er nog geen namen die we bekend kunnen maken. We gaan weer een aantal grote namen naar Amsterdam halen, daarnaast houden we ook een handvol sessies gereserveerd voor nieuw talent: we zorgen er weer voor dat Fronteers 2011 technisch hoogstaand, gevarieerd en spraakmakend wordt.

Het is mogelijk het Fronteers congres te sponsoren. Sponsors krijgen aandacht op het drukwerk, de website en naar eigen wens alle ruimte in de goodie bag. Andere invullingen zijn in overleg ook mogelijk. We doen net als vorig jaar niet aan gesponsorde talks. Geïnteresseerden kunnen contact opnemen met Thijs Reijgersberg, <thijs@fronteers.nl>.

![](/_img/congres/2010/fr5-lejoe.jpg)

De congres commissie is hard bezig om Fronteers 2011 minstens zo indrukwekkend te maken als voorgaande edities. De Twitteraars die het congresnieuws graag heet van de naald willen, doen er goed aan ons op [Twitter (@FronteersConf)](https://twitter.com/FronteersConf) en [Lanyrd](http://lanyrd.com/2011/fronteers/) te volgen.

Edwin, Hidde, Krijn, Peter, Peter-Paul, Thijs en Vasilis.
