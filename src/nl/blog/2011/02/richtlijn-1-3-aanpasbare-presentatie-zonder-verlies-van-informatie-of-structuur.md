---
title: 'WCAG 2.0: Richtlijn 1.3 Aanpasbare presentatie zonder verlies van informatie of structuur'
date: 2011-02-28
author: Janita Top
categories:
  - Flash
  - Toegankelijkheid
  - Webrichtlijnen
---

Richtlijn 1.3 Aanpasbaar: Creëer content die op verschillende manieren gepresenteerd kan worden (bijvoorbeeld eenvoudiger lay-out) zonder verlies van informatie of structuur.

Volgens succescriterium [1.3.1 Info en relaties](http://www.w3.org/Translations/WCAG20-nl/#content-structure-separation) moet informatie, structuur, en relaties overgebracht door presentatie door software bepaald kunnen worden of beschikbaar zijn in tekst.

Op 26 februari kwam Stichting Drempelvrij met een [persbericht over de (on)toegankelijkheid van provinciale verkiezingswebsites](http://www.drempelvrij.nl/actueel/#provinciale-verkiezingswebsites). Het Interprovinciaal overleg (IPO) heeft met het oog op de Provinciale Staten-verkiezingen een [website](http://www.provincies.nl/magazine/) gemaakt waarin wordt uitgelegd wat de provincies precies doen. Deze website is geheel in Flash en ontoegankelijk bevonden door Drempelvrij.
Flash was lange tijd _not done_ als het aankwam op het bouwen van toegankelijke websites, maar nu zijn er in WCAG 2.0 speciaal [richtlijnen](http://www.w3.org/WAI/GL/WCAG20-TECHS/flash.html) voor opgenomen.

Betekent dit dat we nu weer rustig grote, belangrijke onderdelen in Flash in onze sites kunnen opnemen? Lukt het bijvoorbeeld om in de huidige Flash versie zo'n site als bovengenoemde van IPO toegankelijk te maken, in ieder geval op niveau A?

Of kun je toch nog beter een alternatieve versie aanbieden in bijv. HTML of PDF? (Ervan uitgaande dat je geen initiële keus had voor wel/geen Flash.)
Wat is het meest efficiënt voor bouwers en het meest effectief/prettig voor bezoekers met een beperking?
