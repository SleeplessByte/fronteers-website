---
title: 'Dingen gedaan krijgen'
date: 2020-12-27
author: Renee de Kruijf
categories:
  - Adventskalender
---

Hoe kan je nou zoveel mogelijk halen uit de schaarse tijd die je thuis hebt met alle afleidingen die daar bij komen?

Het is een gevleugelde zin geworden dit jaar: "Het zijn rare tijden". Het gaat dan natuurlijk over de Corona-crisis. We hebben een aantal dingen, zowel zakelijk als privé anders moeten inrichten de afgelopen tijd. Thuis werken is één van die aanpassingen. Het werk moet gedaan worden, maar hoe doe je dat? Developers zijn zogenaamde kenniswerkers en het werk dat we doen kan heel complex zijn en de nodige concentratie vergen, thuis werken kan dan een uitdaging zijn. Vaak moet je een werkruimte (als die er al is natuurlijk) delen met je partner en vaak lopen er ook nog een paar kinderen rond die voor de nodige afleiding kunnen zorgen. Daarnaast hebben we nog meer afleiding dan normaal, we moeten immers ook bereikbaar zijn, dus de smartphone en de email zorgen, misschien wel meer dan normaal, voor afleiding.

Er zijn boeken vol geschreven over dit onderwerp en waarschijnlijk hebben we er allemaal wel een paar gelezen. Degene mij het meeste heeft gebracht is "[Diep werk](https://www.calnewport.com/books/deep-work/)" van [Cal Newport](https://www.calnewport.com/).

# Diep Werk

> Professionele activiteiten die het uiterste van je cognitieve vaardigheden vergen en die in een toestand van afleidingsloze concentratie worden uitgevoerd.

De benaming "Diep werk" komt trouwens van de schrijver, Cal Newport, zelf. Het is geen term uit de medische wereld.

Diep werk is dus moeilijk denkwerk dat zonder afleiding wordt uitgevoerd. Dit kan bijvoorbeeld een complex code probleem zijn, een boek wat je altijd hebt willen schrijven of iets anders waarbij veel denkwerk of een diepe concentratie nodig is. Dit lukt niet als er kinderen in huis zijn die aandacht vragen en ook niet als je constant e-mails of appjes krijgt die beantwoord moeten worden. Het is dus belangrijk dat je in een toestand komt waarin je door niks wordt afgeleid en je je volledige aandacht kunt richten op die ene taak.

In de moderne tijd heb je twee dingen nodig om goed te kunnen functioneren:

1. Het vermogen om snel moeilijke dingen ter leren
2. Het vermogen om zowel kwalitatief als in snelheid op hoog niveau te werken

Des te beter je je kunt concentreren op 1 taak (diep werk) des te makkelijker zullen beide punten je afgaan. Het is bewezen dat mensen slecht meerdere dingen tegelijk kunnen doen, de meeste mensen zijn niet goed in multitasking.

Uit onderzoek is gebleken dat bij de overgang van taak A naar taak B je aandacht niet direct meeverhuisd. Je aandacht blijf eigenlijk voor een deel nog een tijdje hangen aan taak A. Hoe sterker de rest-aandacht aan A is hoe slechter je taak B uitvoert. Dus is het belangrijk om je volledig te focussen op 1 taak zonder tussendoor te switchen naar een andere. De vijand van diep werk is oppervlakkig werk, dat zijn werkzaamheden als het lezen van email, appjes beantwoorden, even op Facebook kijken enzovoort. Zo gauw je aandacht wordt getrokken door oppervlakkig werk ben je los van je diepe werk en zal het langer duren voor die belangrijke taak af is. En misschien had het resultaat ook wel beter kunnen zijn, als je niet was afgeleid. Die ene taak is belangrijk en heeft voorrang op alles. De oppervlakkige taken zijn veel minder belangrijk en kunnen wel wachten tot later.

# Hoe dan?

Hoe zorg je er nu voor dat je in een staat en in een omgeving bent waarin diep werken mogelijk wordt? Dit kan op vele manieren en is voor iedereen anders. De ene persoon sluit zich weken op in een klooster, de ander staat om 5 uur op en werkt tot 8 uur diep om daarna een normale werkdag vol afleiding te volgen.

Als je meer over dit onderwerp wilt weten raad ik je aan om het boek van Cal Newport te lezen. Ik heb voor mezelf een paar dingen waar ik me op een werkdag aan probeer te houden, om zo geconcentreerd mogelijk te kunnen werken.

1. _Plan je dag._ Begin elke ochtend met het plannen van je dag. In de ochtend ben je meestal op je best, helder en fit. Naarmate de dag vordert neemt het vermogen om moeilijke dingen te doen af. De meeste mensen kunnen maar een paar uur per dag diep werken. Dus plan de belangrijkste of moeilijkste dingen in de ochtend. En de rest in de middag. Ben je niet fit of te moe? Probeer dan wel iets te doen maar doe iets makkelijks, bijvoorbeeld de boekhouding.
2. _Doe 1 taak tegelijk._ Dus hou je aan je planning. Je kunt dit doen door grote taken op te delen in kleinere en je dagen op te delen in blokken (blokken van een halfuur of van een uur). Probeer de taak waaraan je werkt af te maken. Lukt dat niet in de tijd die je van te voren bedacht hebt, dan kan het zijn dat je te weinig tijd hebt ingepland of dat de deeltaken nog steeds te groot zijn. Je wordt hier beter in door het vaak te doen.
3. _Prioriteren._ Ik weet niet of dit voor iedereen geldt, maar ik wil altijd te veel doen. Ik heb te veel ideeën en zou op 1 dag duizend dingen willen doen. Dit gaat natuurlijk niet, dus probeer voor jezelf op een rijtje te krijgen wat voor jou de belangrijkste dingen zijn die af moeten. Je kunt bijvoorbeeld een lijstje maken met hoofd- en bijzaken en daar eventueel deadlines aanhangen. Het lijstje met bijzaken zijn dingen die niet zo heel belangrijk zijn en die dus ook geen haast hebben. Die doe je als je tijd over hebt. De hoofdzaken moeten wel snel af en zijn belangrijk. Ook in deze lijst zou je een een volgorde aan kunnen brengen, dus het belangrijkste bovenaan en het minst belangrijke onderaan.
4. _Zorg voor een goede werkplek._ Het beste is een plek waar je alleen kunt zitten. De ruimte moet zo min mogelijk afleiden. Laat je gezin weten dat je daar zit en dat je niet gestoord wilt worden als de deur dicht zit. Je kunt ook tijden afspreken, zodat iedereen weet dat je op die momenten niet gestoord kunt worden. Heb je zo'n plek niet dan kun je ook kijken of werken met een koptelefoon iets voor je is. Ik gebruik zelf de app [brain.fm](http://brain.fm) deze heeft speciale muziek waarmee je diep kunt werken. Ook op Spotify zijn er diverse afspeellijsten te vinden die voor een juiste concentratie kunnen zorgen, zoals [Brainfood](https://open.spotify.com/playlist/37i9dQZF1DWXLeA8Omikj7) en [Deep Focus](https://open.spotify.com/playlist/37i9dQZF1DWZeKCadgRdKQ)
5. _Geen sociale media of email._ Check tijdens het diep werken geen email, lees geen appjes, ga niet online (behalve als je iets op moet zoeken) en beantwoordt geen telefoontjes. Met andere woorden: richt je op de geplande taak en laat je door niks afleiden. Mijn telefoon staat op stil als ik aan het werk ben. Plan ook blokken in, bij voorkeur in de middag, voor dit soort dingen en probeer je daar aan te houden. Je moet natuurlijk wel communiceren met je collega's. Je zou kunnen kijken of ook dat in te plannen is. Dus aan het einde van de ochtend een uurtje of aan het eind van de dag. Dit kan je dan zowel met bellen als met sociale media doen. Waarschijnlijk vinden je collega's dit ook wel een goed idee, aangezien het hen ook meer rust en structuur kan geven.

Het is moeilijk om werk te doen tussen de vele afleidingen die er zijn een dag. Maar diep werken zonder afleidingen is te leren. Probeer voor jezelf een manier van werken te creëren die voor jou werkt en probeer je er aan te houden. Uiteindelijk wordt het makkelijker, al doende leert men.
